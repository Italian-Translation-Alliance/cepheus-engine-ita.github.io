---
layout: single
title: Giorno 7 - Un nuovo sito e Capitolo 1
categories: Aggiornamenti
---



Quando ho lanciato il sito non ero del tutto convinto della struttura a repository multipli e della grafica disomogena. Ho cercato di ovviare il problema e di installare un tema che supportasse sia la landing page che il sistema documentale e il blog, in un'unica posizione. Il risultato potete vederlo sotto i vostri occhi e spero che non vi dispiaccia.

Oggi vede anche il rilascio del *Capitolo 1: Creazione dei personaggi*, uno dei capitoli più densi di informazioni di tutto il SRD e che già nella versione attuale permette di cimentarvi nella generazione dei primi personaggi. 

Il sistema di Traveller/Cepheus Engine è particolare e non ha smesso di far storcere i nasi o di ricevere le lodi di chi rispettivamente lo odia o lo ama.

I personaggi di CE infatti non vengono buttati nella mischia a "Livello 1" come da consuetudine del "più famoso gioco di ruolo fantasy", ma passano da un peculiare processo di generazione a "carriere" che vede il personaggio crescere dai 18 anni fino a una certa maturità professionale. 
Il rischio di questo processo è che il personaggio, durante i suoi anni di carriera, potrebbe rimanere gravemente menomato o addirittura ucciso!
Questa è la parte che indispettisce alcuni: il personaggio che si sta generando potrebbe non arrivare mai al tavolo da gioco, la morte "in culla" è un serio rischio.

Questo processo, che sembra assurdo, in realtà è molto remunerativo dal punto di vista del gameplay successivo: non solo il personaggio arriva in partita con un bagaglio di esperienze e abilità che lo rendono equivalente a un personaggio di medio livello di altri sistemi, ma la "storia" del personaggio si costruisce con gli eventi della carriera stessa, dando al giocatore una traccia di background volendo anche molto dettagliata e suggestiva.
Inoltre i personaggi deceduti non sono completamente da stralciare, perché possono tornare utile come pool da cui attingere per altri elementi di background, per esempio colleghi o familiari morti che possono dare ulteriori motivazioni ai personaggi giocanti.

Cepheus Engine prevede ben 24 carriere diverse, molte più di quelle presenti in Traveller delle edizioni Classic e Mongoose. Questa varietà e la relativa semplicità di crearne di nuove, rende il motore molto flessibile e una buona base per l'uso anche in generi diversi dalla fantascienza.

Ma di questo avremo ancora occasione di parlare.

Dulcis in fundo, il capitolo presente alcuni esempi di specie aliene, oltre a un nutrito elenco di "Tratti" che volendo può essere la base per nuove razze personalizzate.

Buona lettura e come sempre è gradita qualsiasi segnalazione di errata!


